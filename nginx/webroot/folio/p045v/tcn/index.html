<!DOCTYPE html><html><head><meta charset="utf-8"/><title>tcn_p045v</title></head><body><folio layout="margin"><div id="p045v_1"><div data-layout="center"><h2>Charger arquebus</h2>
Il fault que tu ayes diverses charges selon la portée<br/>que tu vouldras donner à ton harquebus, qui ayent toutes<br/>par le bout une vis qui entre dans l’ancrou de la verge<br/>de ladicte harquebus. Quand doncq tu auras mis la <m>pouldre</m><br/>dans la charge qui est dans l’ancrou, tiens ta verge droicte.<br/>Et levant ton harquebus droicte, emboicte ladicte verge<br/>jusques à ce que la charge soict au fonds de l’harquebus,<br/>puys redresse l’harquebus la bouche du canon en hault,<br/>et tire la vergette. Ainsy ta <m>pouldre</m> sera entierement<br/>à la culasse sans qu’aulcun grain ou poulsiere<br/>d’icelle soict attaquée aulx costés de l’harquebus, qui<br/>ha tousjours quelque crasse ou chambre. Ainsy<br/>elle ne repoulsera poinct, et tireras plus justement.</div></div><div id="p045v_2"><div data-layout="center"><h2>Pour adjouster un canon faulcé</h2>
Oste la culace et le pose sur une table bien unie & bien<br/>posée à plomb et passe par le dedans un <tl>filet</tl> sans noeuds &<br/>bien uni, à chasque bout duquel il y aye un plomb qui pende<br/>de chasque costé. Puys regarde dans le canon le long du<br/>filet, et s’il ne touche esgalement partout, remarque l’endroict<br/>où il ne touche poinct & fais fraper d’un <tl>marteau</tl> par dehors<br/>de ce costé & au mesme lieu & ainsy il se redressera, &<br/>fais ainsy tout aultour.</div></div></folio></body></html>
